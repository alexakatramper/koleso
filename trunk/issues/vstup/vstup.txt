Від упорядників.

	Всі твори, наведені у цьому альманасі, були створені або вперше надруковані близько 100 років тому.
	Колесо часу зробило оберт і зрушило країну у часовому просторі на одне століття. Що за цей час змінилось, а що - ні, судити вам. Ми лише ставим собі за мету надати вам можливість замислитись над глубинами людської душі, розгледіти риси окремих людей, що сплітаються разом і утворюють характерні риси всього народу. Саме ці риси відрізняють один народ від іншого. Національний колорит, характер - вкрай важливо відчувати його кожній людині, оскільки саме з окремих особистостей і складається народ.
	Вільні, розумні, сильні люди складають вільні, розумні і сильні народи.
	І немає, мабудь, кращого засобу для розуміння будь-якого народу, ніж його мистецтво і, зокрема, література. Література, створена сучасниками тих чи інших подій і не спотворена призмою часу або світогляду, не правлена істориками та політиками.
	Читаючи вірш чи прозу, створену людиною, яка жила в ті часи, про які вона писала, починаєш краще розуміти ситуацію того часу. Починаєш відчувати, чим тоді жили люди, що вони бачили, що відчували, про що думали і за що боролись. Завдяки літературі можливо порівняти ті часи з нашими, і це має допомогти нам зрозуміти хто ми є, звідки і куди йдемо. Пізнати, які риси притаманні саме нам, які ми втратили, а які зберегли, не зважаючи на час і обставини; якими рисами ми можемо пишатися, а за які нам має бути соромно...
	Змінюється все: часи, кордони, устрій, влада, шкала цінностей та життєві пріоритети, але є щось незмінне в народі, що проходить через час, передається від людини до людини, з роду в рід, з віку в вік. За минуле століття багато чого відбулось у світі: війни та революції, голод та репресії, заборони, колективізації, перебудови та забудови і ще бог зна що. І все це, безумовно, впливало на кожну людину, її світогляд та характер, впливало на долю окремих людей і їх родин, зливаючись у долю народу. І сьогодні, читаючи літературу тих часів, спостерігаючи все, що відбувалося тоді і відбувається зараз, починаєш розуміти, а скоріше - відчувати:
	Є ТАКИЙ НАРОД, Є ТАКА МОВА.
	
	Людство - це сукупність різних націй, кожна з яких є неповторна. Висока взаємна повага всіх до всіх - ось запорука процвітання та розвитку суспільства. Кожна нація, кожен народ має поважати інших і, в той самий час, високо цінувати себе, як рівний серед рівних. Щоб всі, і насамперед кожен для себе, знав, а краще - відчував:
	Є ТАКИЙ НАРОД, Є ТАКА МОВА.
