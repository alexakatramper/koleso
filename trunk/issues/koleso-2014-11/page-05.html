<!DOCTYPE html>
<html lang="uk">
	<head>
		<meta charset="utf-8">
			
			<!--Prevent pinch to zoom on iOS devices-->
			<meta name="viewport" content="width=device-width; initial-scale=1.0; maximum-scale=1.0; user-scalable=no;" />
			
			<!--Allow saving as a web app on the home screen on iOS Devices (doesn't apply in Baker)-->
			<meta name="apple-mobile-web-app-capable" content="yes" />
			
			<!--If the page is saved as a web app, the statusbar will be black-translucent (doesn't apply in Baker)-->
			<meta name="apple-mobile-web-app-status-bar-style" content="black-translucent" />
			
			<!--Prevent phone number detection on iOS devices-->
			<meta name="format-detection" content="telephone=no" />
			
			
			<!--Title. The content of the title is displayed on the loading screen on iOS devices-->
			<title>Лесь Мартович • Іван Рило</title>
			
			<!--Loading the main style sheet-->
			<link href="styles/styles.css" rel="stylesheet" type="text/css" />
			
			</head>
	
	<body>
		
		<div class="wrapper">
			
			<!-- header image -->
			<div class="article-header"></div>
			
			<div class="content">
<h1>Лесь Мартович</h1>
<h2>Іван Рило</h2>
<br />
<p><i>Не для слави, але для людей.</i></p>
<br />
<p>Я вже зроду такий удався, що ніколи не вірив ні в жадні відьми, ні в чарівниці, ні в опирі. А відколи пізнав Івана Рила, відтоді починаю вірити. Ви лиш послухайте, що за штукар той Іван Рило: він умів в усяку твар перекидатися. Дивитеся на нього, так він чоловік, як і другий; аж нараз гоп і стане вам або свинею, або псом, або зайцем, або чим. Це я не вірив би другому ніколи, але видів сам на свої очі.</p>
<p>Був раз Іван Рило там, де роздавали. Посходилися люди, балакають та й ждуть, поки будуть роздавати. Та й Іван Рило поміж ними став і собі ж балакає. Такий вам чоловік, як би перший-ліпший. Аж починають роздавати. А наш Іван Рило, як тільки це помітив, то зараз же випрямився, наче та тополя, став грубий та розкішний, — ну, просто в годованого кабана перекинувся, ось-ось не рохкає. Та й грубим голосом гукає, наче віл:</p>
<p>— Проступіться!</p>
<p>Розтручує людей та й пхається поперед усіх, щоб йому першому дали. Другі люди його спиняють, уговкують.</p>
<p>— Не пхайся, — кажуть, — Іване Рило, зроби й другому місце.</p>
<p>— Ага! — огризається Іван Рило, достоту наче той пес, ще й зубами кланцне, — чому мені другий не робить місця, але я маю кождому робити?!</p>
<p>Але був раз Іван Рило там, де треба було давати для загального добра. Люди одні стоять, другі сидять та й, балакаючи, дожидають, коли прийде на них черга давати. Та й Іван Рило межи ними. Стоїть у гурті поміж людьми такий, як би перший-ліпший чоловік, і собі балакає. Аж прийшов час, що треба давати. Люди витягають мошонки, лічать гроші та й дають, де треба. А наш Іван Рило хить, звився в клубочок, став такий маленький, як котик; присів хвостик та й варкає. Відтак хильцем — назад і все назад та й став собі ззаду поза людьми. Другі його всовіщають:</p>
<p>— Приступися, — кажуть, — Іване Рило, наперед, дай і ти що!</p>
<p>Іван же Рило помаленьку сунеться задом до дверей та й бринить, наче та мушка під осінь:</p>
<p>— Пустіть мене, люди добрі, я не маю. Мені ніхто нічого не дає, та й я не маю другому що дати.</p>
<p>Недавно зчинився по селах заколот. Наче в тім вулію, що димом зайде, — такий рух по селах наставав. В'яжуться люди в товариства, беруть газети, голосують на послів, роблять віча. Та й Івана Рила беруть поміж себе. А він ходить, наче та блудна вівця. Що до нього говорять, то він одним вухом вислухає, а другим пустить. Що йому кажуть робити, він не зробить, що його запитають, він не знає. Обступлять його бувало його сусіди та й приятелі, просять його та й кажуть:</p>
<p>— Читай, Іване Рило, газету!</p>
<p>А Іван Рило спустить вуха, загне хвіст під себе та й:</p>
<p>— Моя хата, — каже, — скраю. То не в нас.</p>
<p>— Упишися, Іване Рило, у наше товариство?</p>
<p>— Я, бачите, я — не те! — лепотить Іван Рило.</p>
<p>— Будь ласка, Іване, дай який феник до нашої спілки.</p>
<p>— Я не те...</p>
<p>— Ходи, Іване, голосуй ураз із нами.</p>
<p>— Я не те, та й я не те...</p>
<p>А як тільки люди проступляться, тоді Іван Рило піднесе хвіст, насторожить вуха, збицкається та й летить просто до отця Кабановича, а потому до пана Деришкірського.</p>
<p>Отець Кабанович зараз же й читає Іванові Рилові, як із книжки:</p>
<p>— Чуєш, Іване Рило, вийшло таке право, що маєш собі взяти дев'ять метрик і ще одну метрику. На кожну метрику треба тобі штемпля по три леви й по 42 і півкрейцара.</p>
<p>Іван Рило розв'язує мошонку, витягає гроші, платить. Лишилося йому ще 3 рейцарі, а він і ті дав на свічку.</p>
<p>Але приходить Іван Рило до пана Дерицікірського, несе шапку ще від вулиці в руках. Виходить проти нього пан Деоишкірський, та й вітаються оба. Іван Рило цілує пана Деришкірського в руку і в коліна, а пан Деришкірський Івана Рила в голову і в писок; лиш не цілує, але б'є, аж лоскіт іде. Паде Іван Рило на коліна, а пан Деришкірський йому кості мне.</p>
<p>— Слухай, худобино! — верещить пан Деришкірськкй, — маєш дати на мене голос!</p>
<p>— Слухаю, вельможний пане! — пищить Іван, — дай вам боже панованнє!</p>
<p>Іде та й голосує.</p>
<p>Та це все ще байка, це хоч дуже людям не шкодить. А ось Іван Рило має одну таку прикмету, що вам волос дубом стане, слухаючи про неї. Іван Рило вміє в людей ускакувати. Отак стоїть який чоловік, а коло нього Іван Рило. Нараз Іван скочить, і лишається тільки сам чоловік, а Івана Рила вже коло нього нема, бо, бачите, вскочив у нього. Поверхи по тім чоловікові не пізнати: який був, такий і є, але говоріть до нього слово, так і пізнаєте, що Іван Рило у нім сидить, бо зараз зробить із нього або свиню, або зайця, або іншу яку скотину. Та вскакує Іван Рило у людей тоді, коли ніхто не видить: уночі або коли. Та й нещасливий же такий чоловік, що в нього Іван Рило ускочить!</p>
<p>Здибаються раз на ярмарку два давні знайомі, Петро та й Семен. От Петро питає Семена:</p>
<p>— А що, як вам живеться? Сходитеся ще й тепер до читальні? Читаєте газети?</p>
<p>А Семен зирк набік, затрясся, як зів'ялий листок на вітрі, та й ледве чутно шепче:</p>
<p>— Потихонько, бо онде отець Кабанович стоять!</p>
<p>— Та що, що стоїть? — каже Петро, — Він собі стоїть, а ми собі стоїмо.</p>
<p>— Ну, знаєте, — лепотить Семен, — він усе ж священна особа, а ми — прості люди: страшно!</p>
<p>Петро хотів йому щось на те вповісти, але Семен чмихнув, і слід за ним застиг. Петро зчудувався: «Ігі! — міркує, — а цьому що сталося?» А що ж би сталося? Іван Рило ускочив у нього та й зробив із нього зайця.</p>
<p>Або здибався раз Грицько з Ахтемієм; привіталися та й Грицько зачинає до Ахтемія:</p>
<p>— А що, куме Ахтемію, вибори за плечима, треба щось гадати.</p>
<p>А Ахтемій ні звідси, ні звідти, і мов з пістоля відрізав;</p>
<p>— Наплювати мені на ваші вибори! Ви мені заплатите? Не хочу я вже з вами вести товариство, я собі таких найшов, що мені за кожде слово гроші дають!</p>
<p>Та й щез. А Грицько тільки сплюнув:</p>
<p>— А цьому що за божа воля?</p>
<p>А що ж, як не Іван Рило, що в нього ускочив, та й свиню з чоловіка зробив.</p>
<p>Цими часами Іван Рило дуже бушує помежи нарід. І ходить він помежи люди, як день, так і ніч, та все міркує, в кого би вскочити. Особливо в часи виборів він має велику міць. Стережіться, добрі люди, Івана Рила, — бо він, як та мушка в око впаде, так він у чоловіка вскакує.</p>
<br />
<p><i>1895</i></p>
			</div> <!-- content -->
			
			
			<div class="footer">
				<div class="content-element">
					<p>Підтримка: <a href="http://koleso-almanac.in.ua/">http://koleso-almanac.in.ua/</a></p>
				</div>	<!-- content-element -->
				
			</div>	<!-- footer -->
			
		</div> <!-- wrapper -->
		
	</body>
</html>
