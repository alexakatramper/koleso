<!DOCTYPE html>
<html lang="uk">
	<head>
		<meta charset="utf-8">
			
			<!--Prevent pinch to zoom on iOS devices-->
			<meta name="viewport" content="width=device-width; initial-scale=1.0; maximum-scale=1.0; user-scalable=no;" />
			
			<!--Allow saving as a web app on the home screen on iOS Devices (doesn't apply in Baker)-->
			<meta name="apple-mobile-web-app-capable" content="yes" />
			
			<!--If the page is saved as a web app, the statusbar will be black-translucent (doesn't apply in Baker)-->
			<meta name="apple-mobile-web-app-status-bar-style" content="black-translucent" />
			
			<!--Prevent phone number detection on iOS devices-->
			<meta name="format-detection" content="telephone=no" />
			
			
			<!--Title. The content of the title is displayed on the loading screen on iOS devices-->
			<title>Степан Васильченко • На розкоші</title>
			
			<!--Loading the main style sheet-->
			<link href="styles/styles.css" rel="stylesheet" type="text/css" />
			
			</head>
	
	<body>
		
		<div class="wrapper">
			
			<!-- header image -->
			<div class="article-header"></div>
			
			<div class="content">
<h1>Степан Васильченко</h1>
<h2>На розкоші</h2>
<br />
<h2>І</h2>
<p>Край села — чепурненька, нова, бідна хатка в маленькому подвір’ї; за двором — грядка городу, а далі — рівний степ. За хатою — маленький, молодий вишняк.</p>
<p>По двору порається господар — запалений та закурений. Випряг коня, затяг плуга, походив по двору, прибираючи все до місця, далі потягнувся і став коло тину. Постояв трохи, послухав чогось, підвівши голову, далі підступив ближче й схилився на тин.</p>
<p>— Панасе! Йди вже, а то діти поснуть... та й куліш прохолоне! — гукнула з порога молодиця. Потім помалу підійшла до чоловіка.— Чого ти слухаєш тут, Панасе? — привітно й цікаво спитала вона, кутаючи плечі в хустку.</p>
<p>— Чуєш? — кивнув Панас головою в той бік, де за яром манячив панський густий сад, обнесений мережаним та мальованим штахетом.</p>
<p>— А що? — стала прислухатись молодиця.</p>
<p>— Соловей...</p>
<p>— О... я ще сьогодні вдосвіта чула, — промовила жінка.</p>
<p>Далі схилилась на тин поруч із чоловіком, щільно притулилась до його плечем і стала слухати.</p>
<p>Зразу з її обличчя спливли, мов водою змиті, хатні невсипущі клопоти, а в очах замість буденної турботи, засяяло на хвилину щось дівоче, жартовливе.</p>
<p>— А знаєш, що я скажу тобі, — промовив з опаскою Панас, — це — наш.</p>
<p>— Е, ні! — не згоджувалась молодиця.— Наш прилітає пізніше, коли вже вишні одцвітуть. Та в цього й мова не така, — додала вона, прислухаючись до солов’я, — наш, пестунчик, тихенький, співає — як у сопілочку грає, ніжно, тендітно, а це бач, який горлатий!</p>
<p>— Отже, завіряю, що це наш! — уперто стояв чоловік.— Ти прислухайся краще.</p>
<p>Замовкли обоє, слухають.</p>
<p>Соловей двічі задирливо тьохнув і, не переводячи духу, зашабарчав щось довге-довге.</p>
<p>Здавалось, крутив швидко срібними та золотими голками, виплітаючи ніжне, тонке, як паутина, мереживо, заплутане, довге та хитре. От-от, здається, увірве нитку, зіб’ється — так ні! — викрутить-таки, виведе кінці, ще й радо-весело тьохне наостанку, мов засміється. Далеко й лунко оддавався голос солов’я, і бриніла в йому пиха й погорда пестуна й улюбленця густого та буйного парку. Проте і чоловік, і жінка вчували в йому привичним ухом знакомі трелі і впізнавали гутірку свого давнього приятеля, сусіду-співуна.</p>
<p>— Гм... А може, й наш, — не вірить уже собі жінка.</p>
<p>— Та наш! — з легеньким жалем завіряє Панас.— Я його де хоч пізнаю. В панському саду просторіше, то й голос оддається дужче.</p>
<p>— Ах ти ж, вражий соловейку, — шкодувала тихо молодиця.— Це, бач, викорчували старий вишнячок, а в молодняку не схотів... погордував...</p>
<p>— Вони вередливі, я тобі скажу, ці солов’ї.</p>
<p>— Ходім лиш до вечері, — промовила вона зітхнувши.</p>
<p>— Я довго й боявся — таки переманили, вражі пани! — зітхнув і Панас, підводячись із тину.</p>
<p>Глянув ще раз на панський сад, на село: по селу дрібненькі, рідкі та низенькі садки, як бур’яни; у панів — як на вибір: дерево густе та кучеряве, як ліс. Здавалось, що й дерево позлазилось із усього села на панські розкоші.</p>
<p>Панас похитав головою:</p>
<p>— Та й де оте ти бачила, щоб він тут остався, коли під боком таке царство й панство...</p>
<br />
<h2>II</h2>
<p>В темній гущавині саду розсипаються тихі, меланхолійні звуки рояля і разом із духом коханих троянд вилітають за сад, що глибоким ровом одгороджено од селянських хат. Під садом товпляться темні силуети селян, вільно гомонять у вечірній тиші.</p>
<p>— То й довго прогостює він у вас? — питає цікавий чоловічий голос у жінки, що, згорнувши на грудях руки, стоїть серед гурту.</p>
<p>— Не можна йому довго, — діловито, проте з схованим легеньким смутком казала жінка, — оце завтра поїде до панів у Боровики, пробуде там, казав, днів зо три, а там заїде додому, візьме свої пакунки та й на станцію поїде.</p>
<p>— Приїхав до матері в гості, а мати, мабуть, мало й бачила його? — допитувався той же голос.— Чи днів же хоч зо три був він дома, чи, може, тільки вночі, як спить — тоді тільки й бачила його?</p>
<p>— Чого ж не бачила?.. Бачила, дякувати богові, — якось ображено одповіла жінка. Далі, перегодя, додала з погордою: — Не цураються люди, то й слава богу.</p>
<p>— Звісно — у його своє діло, а в нас своє, — устряв у розмову інший голос.— Чого він не бачив тут у селі, щоб день у день сидіти тут? Одрізану скибку хліба скільки не тули, кажуть, — вже не приросте.</p>
<p>Жінка хотіла щось одповісти, проте тільки зітхнула й замовкла.</p>
<p>— А чи правда, тітко, що вашому Семенові дарували в городі золоті та срібні дарунки? — спитав хтось. Далі з усіх боків жінку почали сіпати запитуваннями: чи правда, що Семена сам цар слухав, що він, як виходить співати, — надіває золоту одежу, що платять йому за кожну пісню по сто карбованців?</p>
<p>Жінка повеселішала, мов оджила. Вона охоче розповідала про все, що вдалося випитати од сина. Смуток, що спливав часом у неї в очах, ховався, й лице сяяло гордощами.</p>
<p>Високо над садом, здавалось, під саме небо жайворонком шугнув із зелення чистий, як криця, викоханий та випещений оперний тенор, і високо над хатами полинула якась арія.</p>
<p>Розмова під садом увірвалась, усі замовкли.</p>
<br />
<p class="poem"><i>...Тебе одной я посвятил<br />
Рассвет печальный жизни бурной...</i></p>
<br />
<p>Чужим, далеким смутком розстелявся голос, тремтів невідомими сльозами-іскрами.</p>
<p>Стоїть мати в гурті, не ворухнеться, — очі широко одкрилися, лице напружене: здається, хоче щось упіймати ухом знакоме, рідне.</p>
<p>А звуки, такі лагідні й привітні до когось, линули кудись мимо, до неї суворі й німі.</p>
<p>&quot;Ольга, я тебе любив&quot;, — механічно шепчуть її губи перехоплені слова, сама кліпає очима, з мукою шукає якогось таємного в цих словах змісту.</p>
<p>— Молодчина Семен!.. От так Семен!.. Січе й руба — не вважає на панів, — хвалили артиста, коли після кількох арій замовк його голос у саду...</p>
<p>— От коли б до його та чабана Микиту. Тоді хай би послухати!</p>
<p>— Таке ти й скажеш! — промовив другий голос.— Що ж він співав би з Микитою? Хіба — &quot;Ой по горі вівчар вівці зганяє&quot;?</p>
<p>Всі засміялись.</p>
<p>— Ну що ж? — огризався перший голос.— А то співає щось таке, що чорт в йому й толку добере.</p>
<p>— Попрохай, Гаврило, хай він тобі заспіває твоєї, — жартували з ним.</p>
<p>— Чого ж, коли б заплатив сто карбованців, заспівав би й по-моєму! — уперто доводив своє перший.</p>
<p>— То чого ж — продай, Гаврило, волики та найми Семена, хай і тобі заспіває.</p>
<p>Гаврило сердито плюнув у темряві.</p>
<p>Панський гомін у саду затих, забринчав знову стиха рояль, і незабаром приєднавсь до його Семенів голос. Мотив був якийсь знакомий, хоч слів пісні не можна було зразу впіймати.</p>
<p>Всі замовкли, прислухаються.</p>
<br />
<p class="poem"><i>... Та й із розуму збився,<br />
Вороному коню,<br />
Гей, та й на гриву схилився.</i></p>
<br />
<p>Здавалось, через сад з панського будинку хтось свій, рідний подавав до людей голос.</p>
<p>Шелест пішов між людьми.</p>
<p>— Нашої! По-нашому!..— зашуміли радісно і через рівчак один по одному шугнули в сад; зашелестіли поміж кущами і змовкли, притаїлись.</p>
<p>Мати заздро подивилась їм услід, проте сама не пішла — було чогось ніяково.</p>
<p>А голос, рідний, бадьорий, немов розірвавши якісь пута над собою, струсивши, скинувши якусь вагу, вирвався, могутній і вільний, і соколом полинув над рідними полями.</p>
<p>Стоїть мати одна на майдані, радіє — впізнала.</p>
<p>— Ти ж мій голубчику!.. Ти ж мій соловеєчку, синочку мій коханий, дорогий...— стиха приказує вона сама собі, і сміється, й радісно руки ламає, і витирає рукавом сльозу, що котиться, як горошина, по зморщеному лицю.</p>
<br />
<p class="poem"><i>Як поїхав козаченько<br />
Та й у чистеє поле...<br />
Гей!.. Аж там бідна дівчинонька<br />
Пшениченьку поле...</i></p>
<br />
<p>І, здавалось, проясніло поле за селом, привітно осміхнулись хатки — підсунулись ближче...</p>
<p>Тріснула гілка, в саду щось гупнуло; забубонів стиха чийсь сердитий голос. У різних кінцях саду загавкали собаки, й трохи згодом лунав чийсь грубий голос:</p>
<p>— Чого поналазили сюди? Чого не бачили?..</p>
<p>Зашуміли трава й лист у саду, затріщало сухе гілля, і з темряви тікали назад люди з ясними обличчями й задуманим осміхом. В усіх до одного поблискували в очах однакові дрібненькі іскорки, як дорогі камінчики. Здавалось, навмисне бігали вони в панський сад за цими іскорками-перлинами і були раді, що хоч по маленькому довелося вкрасти.</p>
<p>Довго після того гомоніли люди, пригадували молодощі, співи, парубоцтво, і довго сяяв — не гасився в очах у їх той крадений у панському саду дорогий блиск...</p>
<i>1914</i>
			</div> <!-- content -->
			
			
			<div class="footer">
				<div class="content-element">
					<p>Підтримка: <a href="http://koleso-almanac.in.ua/">http://koleso-almanac.in.ua/</a></p>
				</div>	<!-- content-element -->
				
			</div>	<!-- footer -->
			
		</div> <!-- wrapper -->
		
	</body>
</html>
