<!DOCTYPE html>
<html lang="uk">
	<head>
		<meta charset="utf-8">
			
			<!--Prevent pinch to zoom on iOS devices-->
			<meta name="viewport" content="width=device-width; initial-scale=1.0; maximum-scale=1.0; user-scalable=no;" />
			
			<!--Allow saving as a web app on the home screen on iOS Devices (doesn't apply in Baker)-->
			<meta name="apple-mobile-web-app-capable" content="yes" />
			
			<!--If the page is saved as a web app, the statusbar will be black-translucent (doesn't apply in Baker)-->
			<meta name="apple-mobile-web-app-status-bar-style" content="black-translucent" />
			
			<!--Prevent phone number detection on iOS devices-->
			<meta name="format-detection" content="telephone=no" />
			
			
			<!--Title. The content of the title is displayed on the loading screen on iOS devices-->
			<title>Надія Кибальчич • Спогади кота Сивка</title>
			
			<!--Loading the main style sheet-->
			<link href="styles/styles.css" rel="stylesheet" type="text/css" />
			
			</head>
	
	<body>
		
		<div class="wrapper">
			
			<!-- header image -->
			<div class="article-header"></div>
			
			<div class="content">
<h1>Надія Кибальчич</h1>
<h2>Спогади кота Сивка</h2>
<p>Тяжко мені жилось у моєї хазяйки. Ніколи вона не давала мені того, що сама їла, давала тільки те, що їй самій було непотрібне. Було, їсть вона — вечеря, чи що, — а я сиджу під столом, від страви так чудово пахне, що у мене аж уста тремтять, а немає ніякої надії скуштувати її. Ох, яка то мука сидіти під столом, коли на ньому добрі, запашні страви! І так вони близько, і разом з тим такі вони недосяжні, мовби були десь аж у іншій кімнаті.</p>
<p>Хазяйка моя часто зачиняла мене в комору на цілу ніч і не ставила пити. Та ще й перед тим вона вже не давала мені нічого вечеряти, казала, що як я наїмся, то не схочу ловити мишей. Але вона помилялась, бо коли я був голодний та ще як мені хотілось пити, то я не міг часом і однієї миші піймати. Бував я тоді завжди такий роздратований, сумний, і все мені якось не вдавалося. Та хіба ж я ловлю мишей тільки тоді, як їсти хочеться? Більше щоб розважитись. Хіба, наприклад, ті пани, що ходять на полювання, того вбивають стільки пташок і звірів, що голодні? Навпаки!</p>
<p>Моя хазяйка називала мене злодієм. Скажу щиру правду: траплялось часом, що на столі стояло м’ясо або молоко, а в хаті нікого не було, окрім мене; траплялося, що я тоді був дуже голодний або мені хотілося з’їсти чогось ласенького. Чому людям можна ласувати, а мені ні? Ну, і траплялось, що я куштував того м’яса чи молока, а хазяйка мене за це тяжко карала. Я розумію і признаюся, що бував злодієм, але злодієм зробила вона мене сама: коли б добре годувала, я ніколи не брав би нишком.</p>
<p>Товариства у мене не було ніякого. Я жив у моєї хазяйки сам. Мав кілька знайомих сусідів та й то здебільшого не дуже-то приємних. Наприклад, була одна сусідка, найближча; була вона мура, швидка така й сердита. На всіх вона завсіди гнівалася. Це мені було тим більш неприємно, що я любив лежати у них в садку під кущем біля кухні. Там, властиво, була наша харчівня, чи сказать би ресторація. Бувало, часом з усього кутка збігаємось туди їсти. Пані й наймичка були там дуже добрі й виносили нам щодня миску з помиями.</p>
<p>Але їсти можна було тільки тоді, коли не приходила гнівлива Мурка. Її боялись навіть найсміливіші. Тільки, було, погляне своїми карими очима, то аж дух заб’є від жаху! На щастя, вона надвірною їжею гордувала, бо її дуже добре годували в хаті. Хіба іноді знічев’я піде язика пополоскати.</p>
<p>Раз, пам’ятаю, винесла наймичка шматки хліба, помащені борщем. Тільки що я взяв у зуби шматочок, коли несподівано сусідка з хати та до мене. Я так і завмер! Задер голову і ні руху, але шматок таки міцно держу. Підійшла Мурка та давай мені ні з того ні з сього голову вилизувати. Ох! Все одно, як би бомба біля мене крутилася і могла щохвилини вибухнути...</p>
<p>Я просто скам’янів. Лизнула мені лоба, уха. Потім покинула лизати й почала обгризати той шматок, що я держав у зубах. Попоїсть і полиже мене, попоїсть і полиже. Як уже сливе нічого не зосталося, вона покинула й пішла воду пити, а я проковтнув те, що в роті було. Тільки я се зробив, як вона знов до мого рота. Як побачила, що у мене вже нічого нема, як підійме обидві лапи, як вчепиться мені у вуха, так мені аж світ потемнів! Але ворухнутися, тікати боявся. В таких випадках у мене дубіють лапи і я не можу рушити з місця. Била мене, скільки хотіла. Потім сіла чистити кігті, що позабивала моєю шерстю. Я ще трохи посидів, не ворушачись, щоб не звернути на себе її уваги, а тоді пішов і ліг під мій кущ. Вуха в мене дуже боліли, і серце шпарко тіпалося. Охоче б я віддячив лихій сусідці, але боявся. Краще її не займати.</p>
<p>Лежу й бачу: вилазить з покоїв її синочок-одинчик. Вже котище чималий, пора б уже своїм розумом жити, а він і досі малого вдає, до матері як прив’язаний. Правда, що не по своїй волі, — мати так хоче. А чого вона хоче, те так і буде, це вже всім відомо. Синок той як навмисне вдався незграбою: ноги височенні, наче в лелеки, сам довгий, довгий та тонкий, і хвіст довгий, і шия довга. Ходить, мов спутаний. Як побачила сусідка, що він вийшов, то прожогом до нього. Стала лапою завертати назад до хати. То що заверне його на один бік, а він на другий повертається і все-таки наближається до садка. Водилися вони, водилися, аж поки опинились біля груші. Тут молодець плиг — і на дерево. Мати за ним. А він на самий вершечок. Далі вже лізти нікуди! Тоді вхопила Мурка синка за хвіст зубами і ну тягнути його щосили вниз. Той вчепився усіма лапами за дерево, щоб не впасти. А вона його тягне. Тут я побачив, що може статися нещастя й зважився обізватися:</p>
<p>— Сусідко, вибачте мою сміливість, але я повинен вам нагадати, що коли ви тягтимете його за хвіст, а він не вдержиться і впаде додолу, то може дуже побитись або і вбитись.</p>
<p>Сусідка зараз випустила хвоста і стала спускатися вниз, кличучи за собою сина. Той, видно, був і сам не рад, що так високо опинився, але злізти не вмів. Крутився, крутився й поліз вниз головою. Так роблять тільки малі кошенята, поки не навчаться лазити як слід. Але такому котюзі зовсім уже сором було не вміти цього. Звичайно, що в нього зараз закрутилась голова і він мусив швидше повернутись головою вгору. Прип’явся знову до дерева і ні туди ні сюди. Став кричати, а сусідка й собі в крик, — злякалися обоє. Ради не дадуть.</p>
<p>— Хлопче! — гукнув я. — Злазь помаленьку, отак як сидиш оце: хвостом униз, головою вгору.</p>
<p>Він так і зробив, то й зліз незабаром. Сусідка швидше повела його в хату, а він вже й не опинався, видно, й сам був радий, що опинився на землі.</p>
<p>Лежу я й дрімаю. Коли чую, одна моя знайома озивається. Вона живе в третьому дворі, в селянській хаті. Ся кішечка, властиве кажучи, єдина моя приятелька. Така вона собі щира, ласкава; тільки дуже маленька, та ще дуже вже делікатна. Через те нею всі командували.</p>
<p>Коли вона підійшла до мене ближче, я зауважив, начебто вона змарніла та стала ще щуплішою.</p>
<p>— Що, Чорнушко, — спитав я її,— мабуть, діток маєте, що змарніли?</p>
<p>— Як би то вам сказати?.. Справді маю, хоч і не своїх. Та ще й не кошенята вони...</p>
<p>— О! А хто ж?</p>
<p>— Курчата.</p>
<p>— Що ви кажете?</p>
<p>— Та бачте, як вийшло. Сиділа я біля нашої хати, коли чую щось пищить. Не так, як кошенятко, але все ж дуже жалібно, аж за серце бере. Пішла я шукати, що і де воно. Довідалася, що в хаті на полу у брилі п’ятеро курчаток. Тільки-тільки вилупились, ще й не обсохли гаразд, померзли, бідненькі, трусяться. Лягла я біля них, щоб трохи погріти, а вони до мене так і притулилися, мов кошенятка. Вилизала я їх, причепурила. Коли йде хазяйка. Побачила мене у брилі та як крикне! Думала, що я курчат поїла. Але подивилась, що всі живі та здорові, до мене попригортались, і давай сміятись: «Дивіться, люди добрі, яка комедія! У мене кішка замість квочки курчат глядить!» А чоловік її й каже знадвору: «Ой, гляди, щоб вона їх не поїла!» — «Куди там! Ще й вилизує, мов кошенят. Вона ж у нас якась чудна завсіди. Якби була охота їсти, то вже б досі поїла, а то вона їх за дітей прийняла. Нехай собі глядить!» Так я й зосталася біля курчат. Се вже більш тижня їх доглядаю.</p>
<p>— А їхня мати квочка? — спитав я.</p>
<p>— Ми з нею приятельками стали. Першого дня, коли курчат під неї пустили під піч, я теж туди пішла. Вона так і кинулась до мене, трохи очей не повипльовувала. Я залізла в куточок і сіла, а курчатка до мене прибігли та попригорталися. Вона побачила, що вони мене так люблять, і вже вдруге не стала займати. Так тепер ми удвох біля них — і вони нас однаково люблять. Коли я йду до них, то вони мені назустріч біжать та пищать, наче до матері. Я вже їх вилизую, чепурю, а гуляти удвох водимо. Я попереду, квочка ззаду, а діти посередині. Так шуліки не страшно.</p>
<p>— Мабуть, вам тепер скрутно приходиться, Чорнушко? Робота важка.</p>
<p>— Ні, що робота, то нічого, я її ніколи не боялася й не боюся. А от мені трохи те трудно, що доводиться спати під піччю, а коли негода, то й цілий день там сидиш. Тепер там душно, курява, та ще знаєш, кури не такі чепурні у своїй хаті. А ми ж, коти, любимо, щоб у нас чепурненько було.</p>
<p>Розмовляємо ми так з Чорнушкою і не звертаємо уваги на те, що робиться довкола. Глянув тільки я зненацька, — аж бачу: до нас підкрадається Мурка, наїжилась так, очі як вогонь!</p>
<p>— Ой, тікайте, Чорнушко! — крикнув я й кинувся геть.</p>
<p>Тікаючи, почув страшенний крик. Оглянувся, аж то Чорнушка кричить, а на неї напосілася Мурка: куса її, дряпа. Чорнушка не має сили вирватися, тільки кричить. На крик звідусіль стали збігатись коти. Один найсміливіший кинувся розбороняти. Потім другий, третій. Наблизивсь і я. Бачу, вже цілий клубок качається, тільки лапами махають, та мов курява встає. Мурка пустила Чорнушку і вчепилася в чорного кота, мого ворога й напасника. Уже на що здоровий кіт, а ледве-ледве вирвався з її лап. Але вона зараз вчепилася в другого, а як той вирвався, то в рябого. Страшна така стала. Очі як у божевільної, шерсть розкуйовджена. Тут вибігла її пані з великою хусткою в руках, накинула ту хустку на свою улюблену Мурку і разом з хусткою понесла її до хати. Інакше не могла б узяти, навіть хазяйку подряпала б.</p>
<p>«Що вона ще вдома витворятиме? — зацікавився я і поліз на грушку; відтіль було видно все, що в покоях робиться. Бачу, сусідка сидить у коші біля свого одинчика (той і досі сидить у коші, мов малий), важко диха і божевільними очима навколо оглядається. А пані її милує, вмовляє, заспокоює.</p>
<p>Я швидше зліз з груші, щоб Мурка мене часом не побачила та не вискочила бити.</p>
<p>Сів під грушею, сиджу й думаю. Гірко мені було. Ту кішку, що не знать чого лізе до всіх битись, тепер он як заспокоюють, милують, а мене ніколи ніхто не пригорнув!..</p>
<p>І взяла мене журба. Я вже старий, а мало доброго зазнав на своєму віку. Зимою завжди терплю холод, здебільшого живу надголодь, а вже щоб мене хто погладив чи хто приголубив, того я й не сподівався ніколи... І багато є таких, що мені прикрості коять. От хоч би й сьогодні. Ще нічого не їв, а взяв шматок, то його сусідка одібрала. Тепер у мисці, звичайно, порожньо: ті, що прибігли розбороняти, все розтчгли. Зважився я піти подивитись, чи не викинула чого з кухні моя хазяйка.</p>
<p>Пішов, подивився, нічого немає. Ліг біля хати й лежу. Сумую.</p>
<p>Коли дивлюсь — ідуть двоє: якийсь пан і пані, а за ними везуть, либонь, їх манатки. Я догадався, що то будуть нові сусіди, тії квартиранти. Пани пішли в горниці.</p>
<p>«Ану, — думаю, — піду подивлюсь, що воно за люди. Може, як-небудь свій сум розважу».</p>
<p>Зліз на рундук і заглянув у сіни. Нікого не чуть. Я вернувсь на рундук і сів, зміркувавши, що коли нові сусіди вийдуть з горниць, тоді я побачу, які вони.</p>
<p>Сиджу, сиджу, ніхто не виходить. Тим часом сонечко мене пригріває, вишня наді мною стиха шелестить... Незчувсь я, як заснув.</p>
<p>Не знаю, чи довго спав, чи ні, тільки чую крізь сон, що мене хтось на руки бере. Розплющую очі і бачу, що мене держить на руках якась чужа пані. Ох, як я злякався! Так і вилетів у неї з рук. Втік аж до сусідів. Коли трохи заспокоївся, став думать про те, що сталося. Згадав, що пані взяла мене дуже обережно і всміхалася до мене.</p>
<p>Після того мене стало так вабити на рундук. Я приходив і сідав там, але знову, як пані чи пан виходив, мені робилось так страшно, що я тікав.</p>
<p>Днів через три, коли я там сидів, вони вийшли обоє й почали мене кликати; та так ласкаво, приязно. Мало хто на моєму віку озивався до мене так. Я розманіжився і дався, щоб вони мене взяли.</p>
<p>Вони понесли мене до хати, дали мені м’яса й молока. Я, хоч і боявся, але все поїв.</p>
<p>Потім, коли вже нічого не зосталось, мені стало чогось так страшно, так страшно, що я присів і швиденько вибрався на город.</p>
<p>Після сього почалось для мене нове життя. Я оселився в нових сусідів, тих квартирантів, і там не тільки днював, а й ночував. Сього мені ще ніколи не траплялось. Раніше я ночував де — на горищі. Бувало, сплю та щохвилини прокидаюся, щоб подивитися, чи нема якої небезпеки. Траплялось, що розплющу очі, а переді мною стоїть який-небудь наїжений, здоровенний котюга. Тоді обороняйся, швидше тікай!.. Не було спокою ні вдень, ні вночі.</p>
<p>Тепер було все по-іншому. Не знаю чого, тільки в мене з’явилось багато всяких звичок. Найперше я звик, щоб усе робилось в свій час, не раніш і не пізніш. Вставав я о восьмій годині і йшов зараз трохи проходитися. О дев’ятій ми пили молоко і що-небудь їли. До другої я чепурився, гуляв і так собі — не спав, а, куняючи, міркував. Рівно о другій повинні були обідати, бо коли спізнювалися хоч трохи, я починав дуже турбуватись; о шостій годині ми полуднували, о восьмій вечеряли, а о десятій я лягав спати. Од вечері до лягання я звик сидіти на колінах у пана. Коли ж почую, що б’є десяту годину, я встаю і спускаюсь додолу. Коли пан дуже вже захоплений читанням чи розмовою і цього не зауважує, то я торкаю його лапою. Се значить, що він вже повинен мене класти спати. Він бере мене на руки й несе в другу хату. Там, біля грубки, моє ліжко. Воно м’яке й застелене газетою. Такі простирадла я більше люблю, ніж полотняні. Мої пани примітили, що я вподобав сидіти на газетах, і стали слати мені простирадла з паперу. Укриваюся я ковдрою теж з газети, і здається, що невкритий тепер би вже не заснув. Мене добре вкривають, ще й підтикають навкруги, щоб не піддимало.</p>
<p>Хороші вони люди! Я їх полюбив, як рідних, завжди розказую їм казки й сиджу на колінах хоч в того, хоч у того.</p>
<p>Але раз я їх скривдив. Тяжко... Соромно й згадувати... Се було вже восени. Трохи не місяць все йшли дощі. Коли ж іноді виглядало сонце, я все-таки не зважувався далеко ходити, бо було мокро і я міг не тільки замочити лапи, але й задрипатись. Раз трапилось, що цілу ніч не було дощу й на ранок трохи протряхло. Принаймні в бур’янах та в траві не було дуже росяно. Я побіг догуляти та од відати давніх знайомих; давно вже нікого не бачив. Зустрівся з гнівливою сусідкою — обминув здалека, потім зустрівся з чорним котом — від того сховався за кучу. Наостатку прибіг у Чорнущин двір. Вона сиділа біля хати проти сонця. Здавалась такою смутною, невеселою. Я привітався і спитав, чого вона така.</p>
<p>— Що ж! — каже. — Сумно мені тепер живеться. Курчата повиростали і зо мною вже ходити не хочуть. Охоче б стала я до кого за няньку, бо мені як нікого глядіти, нікого жалувати та вилизувати, то я світом нуджу...</p>
<p>— Може, в кого з сусід є кошенята?</p>
<p>— Та є в одної, так вона мене й близько до них не припуска. Я вже припитувалась...</p>
<p>Почав я питатись про новини. Почув, що сердитій сусідці все біда з сином. Якийсь він у неї неподобний вдався! Мишей зовсім не їсть, до м’яса не дуже охочий, зате як побачить солоні огірки або шатковану капусту, то робиться сам не свій. Через те має завсіди прикрості. Куховарка не звикла, щоб коти таке їли, і ставить ненакрите, а він візьме та й поїсть. Ну, звичайно, за це його карають. Матері він не хоче коритися. У коші не хоче спати, а лізе на що-небудь тверде. Тікає гуляти й не знати де ходить. Ряба кішка, що живе в пані, тієї, що має троє дітей, — вони дуже котів люблять, — казала, що бачила його на леваді. Якби теє знала матінка, то було б йому! Левада ж ця аж за городом, і поки туди добіжиш, то зустрінеш безліч собак та хлопців. Одним одного сина має та сусідка, а не вміла його виховати як слід! Забалакався я з Чорнушкою і не зог ля дівся, як хмари найшли. Дощ як сипне, та рясний же такий і краплистий! Чорнушка радила пересидіти в них під повіткою, а мені чогось захотілося зараз вернутися додому, та поки добіг, був мокрий, мов у річці скупався!</p>
<p>Прибіг я до дверей — зачинені. Став я на задні лапи, почепився передніми лапами на клямку. Завжди так роблю, бо тоді клямка стукне, а там, у хатах, почують і відкриють. Так і на сей раз почув я бистру ходу, й за хвилину пані одчинила мені.</p>
<p>Завжди, коли мене змочить дощ, то пан або пані беруть газети та шматочки й добре мене обтирають. Але на сей раз пані щось клопоталася по господарству, а пан дуже уважно читав газету, і ніхто не звернув уваги на те, що я був мокрий. Підійшов я до пана й зупинився: мовляв, обітриї Але він не бачив, бо похнюпився в книжку. Ненавиджу я книжок та газеті Вони тільки заважають. Оце злізеш кому на коліна, щоб тебе приголубили, а воно книжку держить, — через неї на тебе уваги не звертає. А хочеш заснути на колінах,— над вухом тобі шелестить, спокою не дає!</p>
<p>Ну, бачу, що пан захопився читанням, підійшов я й штовхнув його.</p>
<p>— Котику, що тобі? — спитав, а очей від книжки не підвів.</p>
<p>Така неувага мене образила; я розсердився. Підійшов і став сам витиратись об панові ноги.</p>
<p>Спересердя я робив це так швидков що пан зауважив. Торкнувся рукою своєї ногив а вона зовсім мокра.</p>
<p>— Оце лихо! — скрикнув пан ів вхопивши якусь часопись став мене обтирати.</p>
<p>Але се було вже непотрібне, бо я й сам теє зробив як слід. Я заліз до пана на коліна, скрутився клубком і незабаром заснув. Прокинувся тільки тоді, як пан клав мене на ліжко. Хотів я знову заснути, коли згадав, що треба чепуритися. Умився я, почистив кігті, вилизав усього себе і злякався, побачивши якогось сірого кота. Але в ту ж мить зрозумів, що на стіні проти мене дзеркало і що той кіт — то я сам. Знічев’я став сам себе розглядати і здивувався. І не диво було, що я сам себе не впізнав. Став я великий, гладкий, повновидий та блискучий, аж вилискуюсь. На сивих лапах в мене поперек чорні смужки, наче наручники. Шия біляста, ніжна, й на ній такі самі смужки. Простягайсь вони теж від рота до вух, та й увесь я пописаний цятами та смугами, наче найкращий маляр розмалював мене. Вуса й брови густі й білі.</p>
<p>Скільки я на світі прожив, а не знав, що я такий гарний. Мило було мені дізнатися про свою вроду. Скочив я з ліжка й побіг у другу хату. Хотілося показатися, який я хороший.</p>
<p>Зирк туди-сюди, нікого нема. Чую чудові пахощі. Понюхав — пахне печеною рибою. Вона на столі. Тиша. Нікого не чуть. Було вже пізно, і мені хотілося їсти.</p>
<p>Сів я долі і сиджу. Якось неспокійно почувався. Якась таємна турбота, була в моєму серці. Посидів біля дверей, але не сиділося. Сів ближче до столу, і там щось не сидиться. Так чудово пахне, аж в голові паморочиться! Сів біля самісінького столу на стільці — ще дужче, ще краще пахне!.. І нікого не чуть...</p>
<p>«Ну, — думаю, — що буде з того, як я візьму шматочок? Адже я тим нікого не скривджу. Вони й самі б мені дали його — значить, я своє візьму, тільки що раніше. От хіба недобре, що я візьму наче потайки... Але що ж робити, коли їх в хаті нема? Якби були, я б попрохав, а так у кого я спитаюсь?»</p>
<p>Скочив на стіл і взяв шматочок. В одну мить проковтнув його. Вхопив другий... у мене голова мов закрутилась, і я вже нічого не пам’ятав! Чув тільки чудовий смак печеної риби.</p>
<p>Коли чую:</p>
<p>— Ох, коте, коте, що ж се ти робиш?</p>
<p>Пані!.. Я так і злетів зі столу. В пам’яті моїй зосталась тарілка, де було лише два шматочки риби, а вона ж була повна... 	Я не знаю, що тоді зо мною зробилося? Знаю тільки, що в моєму житті ніколи я не зазнавав такого жаху, такого жалю, такого пекучого картання совісті! Як я міг поїсти всю рибу в тих людей, що мене так любили, що мене жалували, що ніколи нічого не шкодували для мене. Я трохи не розбив собі голови, розігнавшись де дверей. Двері були зачинені. Непереможний жах і докори совісті навчили мене, що робити. Я вхопився лапою за двері і щосили потяг до себе. Двері одчинилися. Я вискочив у сіни, де, на моє щастя, двері були одчинені, і подався на город. Біг як несамовитий, сам не знав куди і чого. Дощ мене мочив, вітер холодив. Опам’ятавсь тільки тоді, як опинивсь аж у п’ятому городі, де живе мій ворог, чорний кіт. Але тепер мені все було байдуже! Я заліз між якісь мокрі колоди й сів. Сидів там аж до самого вечора, на дощі, але й це мені було байдуже. Що я перечув за той день, я не можу розказати!</p>
<p>Мене пік такий жаль, що і дощ, і холод не дошкуляли мені...</p>
<p>Не міг я зрозуміти, як я міг те зробити! Як я міг з’їсти всю рибу і їм нічого не залишити; я наївся тієї пахучої смачної риби так, що мені було аж важко, а їм, наче на глум, покинув по одному шматочку покуштувати. Який я безсовісний! Який я злодій непретворенний! Як я міг їх так скривдити?! Що мені робити? Хіба піти перепросити? Але як їм на очі покажуся? Я згину з сорому! А все-таки треба перепросити, покаятись, щоб вони не думали, ніби в мене зовсім нема совісті, ніби я якийсь пройдисвіт. Звісно, простити вони мене не можуть (хоч би я й не всю рибу поїв), але все-таки мені легше буде, коли вони побачать моє каяття.</p>
<p>Виліз я з колод, роздивився гаразд, чи не видно де якої небезпеки, і побіг. Не знаю, як у мене стало сили підскочити й почепитися на клямку, щоб постукати. Відчинила покоївка, я присів, притулив вуха до голови й тихенько попрямував у покої. Бачу, в кімнаті світло засвічено; вони сидять і розмовляють. У мене стиснулося серце. Мені згадалося, як ще недавно я був у цій хаті мов рідний і в цю пору сидів у пана на колінах. Сухий, чепурний; було мені тоді тепло, добре, а совість я мав спокійну, як літній день. А тепер що? Ох!.. Я вліз у столову й присів біля порога.</p>
<p>— Дивись, наш кіт прийшов! — скрикнула пані.</p>
<p>Я сидів і не ворушився, ждав, що мені скажуть іти геть.</p>
<p>— Але що це з ним? — спитала стурбована пані. — Котику, йди сюди! Іди, сивенький!</p>
<p>Я підвівся і, присівши, поліз до пані. Зупинився перед нею, не підводячи голови.</p>
<p>— Котусю, що з тобою?</p>
<p>У мене серце тьохнуло від радощів. Голос у неї був такий ласкавий. Я підвівсь і, простягши лапу, торкнувся її сукні.</p>
<p>— Лізь, лізь, розбійнику, нема що з тобою робити!..</p>
<p>Я в ту ж мить опинився у пані на руках і притулився до неї, увесь тремтячи. Почав тихеньку казочку. Голосної ще не смів. 	Пані погладила мене. Тоді я від радощів завів такої голосної, що в мене самого у вухах залящало. Ох, який же я був радий, який щасливий! Я став як шалений. Я крутився, чіплявся за шию, ліз цілуватися. Коли я зовсім помирився з панею, пішов тоді до пана. І пан мене простив. Тоді дали мені їсти. Я їв, хоч і соромно мені було, їжа нагадувала мені моє злочинство... Незабаром вони положили мене спати, вкрили, попідтикали.</p>
<p>Вони обоє простили мене. Після того я ніколи, ніколи не робив їм шкоди. Я завжди знаходив у собі досить сили, щоб змагатися із спокусою.</p>
<p>Але мені судилось пережити тяжкі години. Весною одного дня я зауважив в наших хатах якийсь чудний рух. Пан і пані зібрали все своє й складали у скриньки та кошики. Мене се невимовно турбувало: адже так роблять люди, коли збираються покинути домівку. Турбота моя була така велика, що я зовсім не міг їсти і ходив по хатах як одурманений.</p>
<p>Се постерегли мої пани, стали мене жалувати, заспокоювати і вмовляти не журитись. Се ще більше мене вразило, бо коли вмовляють не журитися, то значить є чого журитись...</p>
<p>Моє серце правду віщувало: через два дні вони виїхали, забравши свої манатки...</p>
<p>Хто розлучався з своїми найлюбішими, хто не мав уже надії їх бачити, тільки той може зрозуміти мене... Два дні сидів я у порожніх хатах і тоді не пив, не їв. Навіть моя господиня звернула на мене увагу і взяла мене до себе та дала м’яса, того вона досі ще ніколи не робила. Але я не міг їсти, а швидше вернувся у порожні хати і сів у куточку. Я все дивився навколо, згадував, і серце моє розривалося від муки.</p>
<p>«Он там, — згадував я,— на тому кріслі, сидів пан, а я, бувало, у нього на колінах спочиваю, як вернуся з гулянки. А тут, біля вікна, сиділа звичайно пані... Бувало, як вертаюся з гулянки, вона дивиться у вікно і вітає мене... Який жаль брав мене, коли я те все згадував! До свого ліжка я й не підходив, хоч воно лежало незаймане біля груби. Нікому мене положити, нікому вкрити, нікому, голублячи, мені на добраніч дати.</p>
<p>Далі моя господиня зогляділася, знайшла мене, винесла й замкнула двері. Я цілий день ще сидів під дверима, а потім подався світ за очі. Опинився на леваді й заліз там у кущі. Мабуть, тиждень я жив там. Було холодно, були дощі, але я не звертав ні на що уваги. За весь час піймав кілька жуків та напився води з калюжі. Останній раз, коли я нахилявся пити, я побачив у воді себе й ледве пізнав: став сухий, малий, боки позападали, шерсть повилазила. От що зо мною зробило моє горе!</p>
<p>Отож я зважив вернутися додому, хоч і боляче мені було бачити ті місця, де я був такий щасливий і де я втратив те щастя.</p>
<p>Побіг.</p>
<p>Перебігаю сусідчин двір... своїм очам віри не йму! З сусідчиної господи виходить Чорнушка! Та така огрядненька, на виду кругленька і весела.</p>
<p>— Чорнушко, чого ви тут? — скрикнув я.</p>
<p>Вона спершу мене не впізнала, а потім аж лапою видок закрила.</p>
<p>— Ой, Сивку, Сивку! — вимовила зворушена. — Що ж се з вами? Вас же й пізнати не можна!</p>
<p>— Горе зробило мене таким, — сумно відказав я.</p>
<p>— Знаю, що вам судилось!.. І як же я вас жалкувала! Кілька разів приходила вас шукати, та ніде не могла знайти, думала, що ви пішли світ за очі.</p>
<p>— Так і було, — зауважив я,— тепер оце вернувся і не знаю, що робити. Якби я знав, куди вони поділися, то пішов би хоч здалека глянути. Не можу я без них жити! Я, мабуть, умру...</p>
<p>— Не журіться так! — стала заспокоювати мене Чорнушка, а в самої сльози тремтять на очах. — Не журіться! Ви, мабуть, нічого не їли? Стривайте, я зараз винесу.</p>
<p>Побігла і через хвилину винесла чималий шматок м’яса. Я з’їв його. Потім став розпитувати Чорнушку, як вона опинилася тут.</p>
<p>— Та за се мушу дякувати Мурчиному синові. Адже знаєте, що хлопець не такий вдався, як усі. От що він зробив. Треба вам сказати, що він узяв звичку ночувати надворі, хоч се йому заборонили і мати, і пані. Але він нишком тікає. Одного разу рано вранці чує пані, що щось дряпається у двері на веранді. Встала пані й одчинила. Бачить, входить Мурчин син (тепер його звуть Максом) і кладе до ніг пані живісіньке кошенятко. Гарнісіньке й здоровісіньке. Ох, Сивку, якби ви бачили його, яке ж воно хороше! Таке м’якісіньке, як пушок, кошлатеньке, вушка, мов трояндові пелюсточки, підошовки рожеві, очиці блакитні, а погляд пильний-пильний та поважний. Ох, що ж то за краса, що ж то за втіхаї</p>
<p>— Як ви, Чорнушко, любите дітей! — зауважив я. — Але кажіть швидше далі.</p>
<p>— Ну, пані, звичайно, страшенно здивувалася. Річ нечувана, щоб кіт приносив кошенят, бо вам, котам, байдуже до них, ви навіть їх не любите.</p>
<p>— Вибачайте, Чорнушко,— заперечив я, — коли в нас була сіра кішка і в неї були діти, то я часто сидів з ними в коші, грів їх, вилизував навіть; а коли вони старші повиростали, то робили зо мною, що хотіли. Бувало, позалізають всі на мене та давай мене за вуха та за хвоста сіпати. Стрибають по мені як навіжені. Але я їм нічого не робив, терпів, хоч тоді мені ніколи спокою не бувало. А вони більше любили гуляти зо мною, ніж з матір’ю.</p>
<p>— Ну, то таких котів, як ви, мало. Та навіть і ви, я думаю, коли б побачили таке кошенятко, що хтось покинув, то вам би не спало на думку взяти його й принести додому. Се могла зробити кішка, та й то не кожна. А Макс теє зробив. Десь надибав малого, і шкода йому його стало. Взяв його й приніс, та так обережно, так делікатно, як се могла б зробити тільки рідна мати!</p>
<p>— Але я не розумію, чого ви там опинились?</p>
<p>— Ось стривайте, розкажу! Коли побачила Мурка несподівано те кошеня, то страшенно розгнівалася! Побила сина, подряпала господиню і навіть дитинку вдарила. Пані не знала, що й робити. Кошенятко мале, догляду треба, — треба його вилизати, приспати. Молочко воно вже могло сяк-так пити, але треба було якоїсь няньки. Тут пані згадала про мене. Вона чула, що я добре доглядаю малих і люблю се діло... Звеліла принести мене. Уявіть собі, Сивку, як я зраділа, коли мені доручили той скарб дорогий!..</p>
<p>— А сусідка?</p>
<p>— Того й не питайте!.. Самі розумійте. Але за мене заступається пані та наймичка. Окрім того, мені з дитиною дали окрему кімнату і Мурки туди не пускають. Ну, бувайте здорові, Сивку! Мені треба до дитини.</p>
<p>Побігла вона до хати, а я поплентався до свого городу. Коли чую знайомий голос:</p>
<p>— Киць, киць, киць!.. Сивку!</p>
<p>Се ж голос моєї пані! Я прожогом кинувся на той голос. Я плутався, падав, стрибав як божевільний!</p>
<p>— О, мій котику сивенький, де ж ти був?</p>
<p>Пані вхопила мене на руки. Я весь трусився, притулився до неї, спустив очі додолу. Почував себе без краю щасливим! Але разом з тим мені було чогось соромно. Того, мабуть, що я трохи вже здичавів там, на леваді.</p>
<p>Пані посмутніла.</p>
<p>— Що се наш Сивко такий неласкавий? — мовила вона моїй господині. — Невже встиг забути мене?..</p>
<p>І як вона могла подумати, що я міг її забути?! Я поліз цілуватися.</p>
<p>Пані понесла мене на руках. Спочатку я не звернув уваги, куди вона мене несе, а коли побачив, що ми йдемо вже вулицею, то злякався. Я ніколи не виходжу на вулицю: там завсіди є хлопці й собаки.</p>
<p>Вчепився я пані в блузку всіма чотирма. Зустрічали й хлопців, й собак, але вони нічого не могли мені зробити, бо я був у пані на руках.</p>
<p>Наостанку прийшли ми до двоповерхового будинку. Пані понесла мене на другий поверх. Там нас зустрів пан і посадив мене собі на коліна. Пані принесла мені їсти й пити. Але з радощів мені було не до їжі! Із ввічливості, щоб не образити своїх панів, я трохи попоїв і зараз поліз на коліна. То в одного посиджу, то до другого піду. Я їх обох однаково люблю.</p>
<p>Так я пробув у них аж до вечора. Коли сонце стало заходити, пані віднесла мене додому.</p>
<p>Цілу ніч я ходив по городу, мріяв, міркував і іноді співав. Та трохи собі біди не накликав, бо, почувши мій спів, чорний кіт прийшов і хотів зі мною битись, але я втік. Проте ця напасть не зіпсувала мого настрою. Я підождав, поки ворог зайде далеко, і знов став ходити та співати, але вже помаленьку, сам до себе, щоб ніхто не чув.</p>
<p>Коли стало світати, мене потягло до моїх панів. Став пригадувати, куди ми йшли, та міркувати, чи не можна б туди пройти не вулицею, а городами. І справді, можна було, хоч і не скрізь. У всякому разі вулицею доводилося бігти небагато.</p>
<p>Як я се зміркував, так і пустився туди: не було моєї сили втриматись! Прибіг, аж там двері зачинені. Кричати боявся, бо могли почути теж і вороги. Сів та й сиджу, чекаю, що, може, хто з них вийде або як-небудь з вікна побачить.</p>
<p>Справді, побачили з вікна й взяли мене. Та як же вони втішилися, що я сам до них прийшов!</p>
<p>Повелось так, що я вранці до них приходив, а ввечері йшов геть. Взагалі обставини склалися добре до мене: до моїх панів приходив щовечора один знайомий, а як ішов від них, то забирав мене з собою і відносив аж до воріт моєї господині. Коли траплялося, що той пан сидів довше, ніж треба, то я нагадував йому, що пора йти, і він схоплювався засоромлений та поспішався взяти швидше мене й іти геть. Правду кажучи, я сам охоче сидів би довше, а ще краще було мені й зовсім зоставатись на ніч, але раз я повинен іти геть, то я робив так, як мені веліли мої обов’язки. А як я люблю, щоб усе робилось у свій час, то рівно о дев’ятій годині ми мусили збиратися в дорогу.</p>
<p>Але по ночах я зовсім не міг спати. Ніяк не міг діждатися того часу, коли мені пора йти. Став ходити все раніш і раніш та цілими годинами дожидався на рундуці, бо там все-таки було мені якось легше, ніж у нас на городі.</p>
<p>Одного разу прийшов я о годині третій. Сиджу на рундуці й куняю. Коли мені здалося, що біля вікна на другому поверсі, де жили мої пани, щось ворухнулося. Підняв голову й бачу, що пані стоїть біля вікна, і вікно відчинене.</p>
<p>Мабуть, хотіла вона подивитись, яка ніч, а ніч була місячна, тепла, мов весною. Потім пані спустила очі вниз і зустрілася з моїми очима. Се була одна мить... Пані відійшла від вікна, але вікна не зачинила. Така була у них звичка, щоб у кімнаті, біля їх спальні вікно було відчинене, коли хоч трошки було тепло. Це їм було потрібно для здоров’я чи що.</p>
<p>Тоді мені майнула в голові одна думка... Подивився я уважне довкола і побачив, що біля самого того відчиненого вікна є дерево. Заліз я на нього, потім стриб — опинився на вікні. З вікна — на поміст. Увійшов у хату і, побачивши на канапці купу паниних блюзок, що звечора принесла прачка, вліз на них, скрутився і заснув надзвичайне міцно та смачно, бо таки я останнього часу недосипляв.</p>
<p>Прокинувсь, почувши, що мене хтось будить: бере за лапи, за голову. Бачу, біля мене стоять пан і пані, дивуються. Мені стало соромно, бо властиво я без дозволу вліз у вікно, та ще, може, мені не слід було лягати на ті блюзки...</p>
<p>Але пани не розсердились і навпаки втішилися, який я розумний, що догадався як можна було влізти. З того часу я міг, коли хотів входити й виходити, я тепер міг зовсім оселитися в них. У двір моєї господині я тільки інколи навідувався, але все-таки навідувався, бо то ж таки був мій рідний куток. Одного разу побіг відвідати Чорнушку. Викликав її, вона вийшла. Хороша така стала, блискуча, оксамитиста і весела, очі аж сяють. Як вийшла, то ледве привіталася, то зараз скрикнула:</p>
<p>— А знаєте, ми з Муркою стали подругами!</p>
<p>— Подругами з Муркою? — я аж остовпів.</p>
<p>— Вам се здається неможливим?</p>
<p>— Та се ви смієтеся з мене?</p>
<p>— Ні, не сміюсь, кажу навсправжки. Ось послухайте! Якось сиджу я та чепурю свого вихованця, коли у вікно стрибає Мурка. Стала і на мене гнівно дивиться. Я злякалась і швидше затулила собою кошенятко, щоб вона його не подряпала. Вона те постерегла і їй стало мов ніяково. Далі каже:</p>
<p>«От ви малого сховали, а я хотіла на нього подивитись. Все ж таки воно нібито мені онуком доводиться. Покажіть мені його.»</p>
<p>«Ні,— відказала я, хоч думала, що горе мені буде за таку відповідь. — Ні, не покажу! Хто його зна, яка у вас думка!.. Може, ви його бити будете...»</p>
<p>Вона — нічого. Сіла на вікні й замислилась. Потім говорить:</p>
<p>«І справді, не диво, що всі мене бояться й не люблять! Я ж до всіх чіпляюся... А я, властиво, зроду не сердита. Та ось я тобі розкажу, чого я такою стала. Коли я була підлітком, то була дуже весела та жвава. Цілий день, бувало, бігаю та стри баю, усе мені ставало за іграшку: і суха груша, і папірчик, шнурочок усякий... Граюся, бувало, граюся, а далі так утом люся, що впаду й засну. Як висплюся, тоді знов починаю те що раніш робила. А тоді у моєї пані гостювала одна своячка так років з десять, мабуть, мала. Отож вона завела сей звичай щоб помиї виносити котам і щоб хто хотів, той і приходив їсти «Бо? — казала вона? — є такі коти, що господині в них недобрі та скупі, то нехай ті коти приходять до нас, ми, що можемо, те й дамо». Добра дівчина була вона і котів щиро любила! Дуже вона любила гратися з нами, а як я була найвеселіша, то вона зі мною найбільше гуляла. Але гратися як слід вона не вміла, не гралася, а дратувала. Наприклад, візьме та пальцем мене по носі й зачепить. Раз, другий, третій, безліч разів! Воно ніби не боляче, але коли се робиться без упину та настирливо, то так роздратуєшся, що не знати що зробив би. Потім я старша стала, поважніша, діти в мене стали — думки вже не ті, щоб гратись та стрибати, а вона вимагає, щоб я гралась. Та докучає мені, та й докучає, роздратує, бувало, мене так, що хоч на стіну дерись! Та так щодня, щодня! Тоді я й звикла все сердитись, що не побачу, все мене дратує. Так і досі...»</p>
<p>Отак розказала мені Мурка, а потім замовкла й знову замислилась.</p>
<p>Стало мені її шкода. Схотілось мені показати їй малого. Я взяла й одійшла трохи від нього. Дивлюсь, а воно заснуло. Лежить на спинці, рожеві устонька у сні трохи розкрило. Хороше таке, повновиденьке! Мурка скочила з вікна й підійшла до нього.</p>
<p>«Яке ж воно гарнісіньке! — сказала вона з утіхою. — Люба Чорнушко! Будемо жити у згоді та виховувати се миле створіння!»</p>
<p>І почала мене лизати. Я її. Так вилизали одна одну, що аж мокрі стали! Яка я тепер щаслива, ви собі й здумати не можете! Слухайте, Сивку, зайдіть-но до нас у гості, подивіться на нашого малого!</p>
<p>— Ні, дякую, Чорнушко, — відмовився я швиденько, думаючи, що там міг би я зустріти Мурку. — Дякую! Мені треба поспішати додому.</p>
<p>— Годі, Сивку, годі! Чого вже вам там так поспішати! Ви, може, думаєте, що Мурка вас подряпає? Ні, тепер ви сього не бійтеся! Я навіть повинна переказать те, що вона мене просила: вона прохає у вас вибачення за давніші образи і обіцяє більше не чинити їх вам. Ходім, ходім!.. Та тепер її у мене й нема. Вона пішла до сина: він тепер оселився при курнику.</p>
<p>Не можу сказати, щоб у мене було спокійно на серці, коли я ліз із Чорнушкою у вікно до них.</p>
<p>У хаті, в куточку, на барвистому килимку, сиділо сиве кошеня. Справді, дуже непогане, тільки вже занадто кошлате, наче пір’їна.</p>
<p>Як побачило воно мене, зараз витяглось — високе таке, на довгих ногах, вип’яло спину, боки стали пласкуваті, мов у риби, а хвіст зробився схожий на ту щітку, що нею чистять лампи. Почало виступати проти мене боком, боком, очі витріщило.</p>
<p>— Що, ваш вихованець зроду котів не бачив, що так поводиться? — спитав я трохи ображений.</p>
<p>— Та так і не бачив! — каже Чорнушка. — Ми ж його не часто водимо гуляти, та й то тоді, коли в саду нікого нема. Але подивіться, яке воно хороше, правда?</p>
<p>— Правда, — ввічливо згодився я. — Що ж, Чорнушко, ви, значить, зовсім покинули ваш двір?</p>
<p>— Ні, я туди вернуся, як виросте оця дитина. Мені б було шкода покинути мій рідний куток... Та й господиня в мене добра. Хоч і не годує мене так, як тут годують, але це через те, що вона сама кращого не має.</p>
<p>— Чого се люди називають нас невірними? — став я міркувати. — Кіт, мовляв, невірний, він звикає до місця, а не до людини. Бо люди вважають, що ми повинні любити наших хазяїв і коритися їм, хоч як би вони з нами не поводились. І що в тому поганого, коли ми звикаємо до місця? Адже в людей, як хто любить свій край, то кажуть — се дуже гарно, чому ж, коли ми любимо наш рідний край, то се має бути погано? Та коли господарі поводяться з нами добре, люблять нас, то й ми їх любимо і ніколи не кидаємо, як вони оселяються в іншому місці,— зауважив я.</p>
<p>— Кажуть, Сивку, що ви зовсім перейшли до тих панів?</p>
<p>— Зовсім, вони мене люблять, і я їх люблю. Через те мені тяжко було б жити окремо від них.</p>
<p>В ту ж мить на вікні з’явилася Мурка. У мене в очах потемніло, незважаючи на те, що переказувала Чорнушка... Мурка стрибнула додолу й підійшла до мене. Вираз її очей був тихий, ласкавий — такого я ще в неї не бачив.</p>
<p>— Здорові були, Сивку! — привіталась вона. — Як маєтесь?</p>
<p>— Дякую, шановна Мурко, дякую! — поспішився я відказати на те, але голос тремтів.</p>
<p>Вона лизнула мене кілька разів. Я сидів як на жару!.. Потім Мурка пішла до малого й стала його чепурити. Воно ж саме розгулялось: почало чіплятися їй на шию, тягти за хвіст, стрибати навколо. Вона все те терпіла. Тільки раз трохи-трохи не розсердилася: се тоді, коли вона хотіла вилизати йому шию, а воно взяло та й вчепилося в обличчя їй всіма чотирма! Однак вона перемоглася й не розсердилася тільки придавила його лапою до килима і, незважаючи на те, що воно махало лапами, таки вилизала як слід шию. Воно розсердилось і, як Мурка його пустила, напалось на мене: настовбурчується та виступає проти мене то з одного боку, то з другого! Не знаю, чи довго б се велося, але, пнучися зробитися якомога вище, котеня перекинулось і після того так засоромилось, що сховалося і більше не вилазило. Може, й заснуло в куточку...</p>
<p>Коли я добре нагостювався, то побіг додому, бо вже скучив за своїми любими панами!</p>
			</div> <!-- content -->
			
			
			<div class="footer">
				<div class="content-element">
					<p>Підтримка: <a href="http://koleso-mag.ho.ua">http://koleso-mag.ho.ua</a></p>
				</div>	<!-- content-element -->
				
			</div>	<!-- footer -->
			
		</div> <!-- wrapper -->
		
	</body>
</html>
