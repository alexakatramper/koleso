<!DOCTYPE html>
<html lang="uk">
	<head>
		<meta charset="utf-8">
			
			<!--Prevent pinch to zoom on iOS devices-->
			<meta name="viewport" content="width=device-width; initial-scale=1.0; maximum-scale=1.0; user-scalable=no;" />
			
			<!--Allow saving as a web app on the home screen on iOS Devices (doesn't apply in Baker)-->
			<meta name="apple-mobile-web-app-capable" content="yes" />
			
			<!--If the page is saved as a web app, the statusbar will be black-translucent (doesn't apply in Baker)-->
			<meta name="apple-mobile-web-app-status-bar-style" content="black-translucent" />
			
			<!--Prevent phone number detection on iOS devices-->
			<meta name="format-detection" content="telephone=no" />
			
			
			<!--Title. The content of the title is displayed on the loading screen on iOS devices-->
			<title>Степан Васильченко • На світанні</title>
			
			<!--Loading the main style sheet-->
			<link href="styles/styles.css" rel="stylesheet" type="text/css" />
			
			</head>
	
	<body>
		
		<div class="wrapper">
			
			<!-- header image -->
			<div class="article-header"></div>
			
			<div class="content">
<h1>Степан Васильченко</h1>
<h2>На світанні</h2>
<p>— Вставай, сину, вже швидко буде розвиднятись.</p>
<p>Підводжу голову з постелі: в хаті блимає, вікна затулені чорним сукном темряви, не можна вгадати, скільки минуло вже ночі й скільки ще буде, — ніщо про світ не нагадує.</p>
<p>— Вставай, сину, підемо.</p>
<p>Протираю од сну очі.</p>
<p>— Куди, мамо?</p>
<p>— О, а хіба ж ти забув: підемо дивитись, як сонце сходить. Ти ж просив, щоб тебе збудили. Вставай! — підводить мене.</p>
<p>Так, я прохав, щоб мене збудили, я давно вже марив про це, коли ж тепер...</p>
<p>— Спати хочеться, мамо, дуже,— пхикаю я і, мов винуватий, схиляю сонну голову матері на груди.</p>
<p>— Вставай, вставай, не лінуйся,— чую ніжний, лагідний, проте невблаганний голос.</p>
<p>Мнуся, починаю, позіхаючи, одягатись, сопу. Мати нашвидку допомагає, вмиває холодною водою.</p>
<p>І ще на моїх очах теліпалося якесь клоччя од сну, а ноги плутались, мов у гарбузинні, а ми вже з хати вийшли у свіжу темряву.</p>
<p>В темряві видно було одне тільки небо — далеке, темне, як оксамит; а по йому безліч золотих жучків — лежали горілиць і перебирали золотими ніжками, не маючи сили рушити з місця.</p>
<p>Обвіяв усього, мов злив холодною купіллю з ніг до голови, весняний вітерець,— струснув плечима, ніби скидаючи останні дрімоти.</p>
<p>Я засипаю вже матір, як горохом, усякими питаннями, і мій цікавий дзвінкий голос будить сонну темряву.</p>
<p>Мати думає щось своє: одповідає лагідно, проте коротко, уривками, іноді зовсім мовчить.</p>
<p>Мушу мовчати й собі. Озираюсь кругом: чого ж це, одначе, ке світає — темно-темно, як у льоху? Аж сумно. І мати мовчить. Із темряви вирізувалися розпливчасті контури страховищ, чорних, волохатих. Перед очима виростали якісь високі стіни, страхітні скелі — мертві, страшні. Здавалось — ось-ось зразу обуряться на нас, задавлять.</p>
<p>Ставало тоскно. Дитяче зневір’я почало лякати мене. Забувалося, де ми йдемо і куди. Може, звідсіль ніколи ми не виберемося, може, ми вже там, де сонця не буває, де завжди ніч...</p>
<p>Незвичайно висока постать моєї матері в темряві здається чужою, незнакомою.</p>
<p>&quot;А що, як це не моя мати? — миготить полохлива думка, і в грудях стає холодно.— Може, це омана водить мене, малого, темної ночі серед невідомих гір та бескеття?&quot;</p>
<p>— Мамо! — сіпаю матір за рукав.— Мамо, що це за гори?</p>
<p>— Де, сину?</p>
<p>— А оце коло нас?</p>
<p>— Це не гори — це сади.</p>
<p>Подув вітерець — і мертві, страхітні скелі дихнули з темряви весняним цвітом та зеленим рястом.</p>
<p>Дихала могутня сила — жива, запашна.</p>
<p>&quot;І який же я боязкий&quot;,— соромлю себе, осміхаючись. Голос матері зразу заспокоїв мене.</p>
<p>І знову я пригадую, знову марю, що буде.</p>
<p>З темряви насувались примари все нові й нові, химерні, страхітніші, простягали з боків руки, намагаючись ухопити мене, гнались за мною, хотіли одірвати мене од матері й кинути самого блудити в цих нетрях.</p>
<p>Я міцно держався за руку матері, сміливо озирався на їх, нахвалявся рукою й навіть дражнився...</p>
<p>— А ось уже, хвалити бога, й на світ благословиться! — чую голос матері.</p>
<p>Справді світало. Як же я не помітив!.. За великими тінями прогавив, коли на сході почало видніти. Вставала звідтіль якась ясна сила й стіною пхала темряву і всі її страхіття на захід.</p>
<p>Швидко гасилися зірки, як лампадки після всеношндї, а край неба на сході пашів рожевим світом, як лице дитини, що недавно підвелася од жаркої подушки. Рожева темрява впала на поле, на скелі-сади, на якесь село, що помалу виринало із рожевих сутінів. Лежать іще сутінки на хмарах-садах, немов попелом закурило їх, та вже хтось продимає куряву над їми і з-під неї вирізуються сизі плями — буйний на дереві цвіт. Як сніг, забіліли десь на рожевому тлі білі стовбури березок, а над ними зеленими хмарками темніли кучеряві, в дрібному молодому листу, віти.</p>
<p>Щось діялось дивне, чудне, і в моїх грудях прокидалось легеньке хвилювання.</p>
<p>А в селі прокидався гомін — якийсь скучний, сердитий. Хрипко озивається худоба, чути короткі сердиті вигуки, ляскання батога. В рожевому, потьмареному світі, як на дні якоїсь ями, вештаються поміж зеленими садами люди — лихі, заспані, нечесані, абияк одягнуті. Сон турляє ними у всі боки — через груддя, через колоддя. Спотикаються, сердито одвертають лице од рожевого світу, і в заспаних очах їх іще не горить огонь життя — радощів і сміху немає ще й сліду.</p>
<p>А сади, як живі, повернулись до сходу, не зворухнуться, радісно дожидають чогось із видного краю. Дожидають непорушно, терпляче, і тільки дедалі видніє їх чоло, ясніє радісний усміх.</p>
<p>Ми спинились.</p>
<p>Ось-ось випливає щось на рожевий серпанок дивне, ясне, радісне.</p>
<p>Б’ється серце.</p>
<p>&quot;Ідуть! Ідуть! Ідуть!..&quot; — радісно захлинаючись, на всі сади й діброви затьохкав соловей, кинувся поринати десь у зелені.</p>
<p>Пішов радісний шелест.</p>
<p>Справді, щось виходить, якась радісна, золота процесія, і вже на рожевому тлі золотими голками блиснуло скілько променів.</p>
<p>Здавалось, якісь зореносці, обійшовши землю, вибирались до нас на гору з корогвами, з бунчуками, з радісними сурмами, високо підіймаючи вперед золоту зорю.</p>
<p>— Ах!..— виривається мимоволі з моїх грудей радісний крик.</p>
<p>Це було перше диво, перше чудо, що діялось на моїх очах.</p>
<p>А із затінку виринула вже очеремха в білому цвіту, мов зморена, квола панна в зеленому вінку,— рожевому досвітку вклоняється.</p>
<p>Спалахнув рожевим усміхом молодий вишняк.</p>
<p>А далі, мов широке море, розгортає зелені груди мертва скеля-діброва, осміхається тихою усмішкою велетня.</p>
<p>В селі залящав десь радісний сміх — прокинувся і він, ледачий.</p>
<p>В грудях здавлювало дух...</p>
<p>Що то буде далі?</p>
<p>Аж ось на обрію, під рожевою тканкою, швидко почало вигинати спину щось чорне, волохате, мов те страхіття, що лякало мене перед світом.</p>
<p>Вигнуло спину, випростало лапи, і на рожевому тлі випливала, як чорна мара, пелехата хмара, розкидала кругом од себе безліч рук і ніг.</p>
<p>Здавалося, сама вона не рушала, тільки одна з її лап почала виростати вдовж, ширитись, розкривати все ширше й ширше волохату жменю.</p>
<p>Досунулась до золотого проміння й лягла на його чорною плямою.</p>
<p>Погасав рожевий світ. Смутком повійнуло над садами: стемніли, охмурніли.</p>
<p>В селі замовк, сховався сміх. Хмара розпливалася на все небо. Ущух соловей. Сльози душили мене: не буде ясного дня, не буде радісного свята...</p>
<p>— Мамо, нащо це так?</p>
<p>Мати зітхнула, почала мене розважати.</p>
<p>Вона казала, що хмари розійдуться, а сонце-таки засяє, що з цієї хмари на наші сади, на наші лани підуть дрібні дощі, і будуть рости вони густіше, зеленітимуть буйніше.</p>
<p>Та серце одверталося, нудилося в той час од тії розваги, а очі ворогом позирали на хмару: це ж вона потьмарила мені моє сподіване, обмарене свято, мій перший, золотий ранок.</p>
<br />
<i>1914</i>
			</div> <!-- content -->
			
			
			<div class="footer">
				<div class="content-element">
					<p>Підтримка: <a href="http://koleso-mag.ho.ua">http://koleso-mag.ho.ua</a></p>
				</div>	<!-- content-element -->
				
			</div>	<!-- footer -->
			
		</div> <!-- wrapper -->
		
	</body>
</html>
